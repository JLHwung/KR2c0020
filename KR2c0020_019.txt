# -*- mode: mandoku-view; -*-
#+TITLE: 明史紀事本末
#+DATE: 2015-08-24 22:27:26.229126
#+PROPERTY: ID KR2c0020
#+PROPERTY: BASEEDITION WYG    
#+PROPERTY: JUAN 卷十九
<pb:KR2c0020_WYG_019-1a>¶
欽定四庫全書¶
　明史紀事本末卷十九¶
　　　　　　　　　浙江提學僉事谷應泰編¶
　　開設貴州¶
太祖洪武十五年春正月置貴州都指揮使司命平涼¶
侯費聚汝南侯梅思祖署司事貴州古羅施鬼國自蜀¶
漢彛有火濟者從諸葛亮南征孟獲有功封羅甸國王¶
歴唐宋皆以歸順不失爵土至是遣傅友徳等平雲南¶
<pb:KR2c0020_WYG_019-1b>¶
上遣使諭友徳曰前已置貴州都指揮使司然靄翠軰¶
不盡服雖有雲南不能守也靄翠故元宣慰使已而見¶
雲南俱平乃與同知宋欽皆降上仍授靄翠宣慰使欽¶
宣慰同知各領所部居水西為貴州宣慰使𨽻四川其¶
思州宣慰使田仁智思南宣慰使田茂安暨鎮逺等府¶
𨽻湖廣普安鎮寧等州𨽻雲南已而靄翠請兵討部落¶
隴居上曰中國之兵豈荒服報怨之具耶不許¶
十八年夏四月思州諸洞蠻作亂命信國公湯和江夏¶
<pb:KR2c0020_WYG_019-2a>¶
侯周徳興從楚王楨討平之時蠻㓂出沒不常王師至¶
輒竄匿退則復出剽掠和等扺其地恐蠻人驚潰乃于¶
諸洞分屯立柵與蠻民雜耕使不復疑久之以計擒其¶
渠魁餘黨悉潰師還留兵鎮之¶
三十年三月古州洞蠻林寛自號小師聚衆作亂攻龍¶
里千戸呉得率麾下馳擊之中毒弩死命左都督楊文¶
為征蠻將軍都督同知韓觀副之統京衛江湖兵往征¶
已林寛為指揮朱俊所縛送京師　冬十月兵至沅州¶
<pb:KR2c0020_WYG_019-2b>¶
伐山開道二百里扺天柱遂涉苖境營小坪而以偏師¶
别由渠陽零溪西南山徑衘枚夜發犄角以進分道夾¶
攻直扺洪州泊里福禄永從諸洞大破之都督顧成亦¶
勦平臻部六洞螃蟹天柱天堂大坪小坪諸㓂班師還¶
京¶
成祖永樂九年春正月設普安安撫司以土目慈長為¶
安撫賜銀印置流官𨽻四川布政司　三月鎮守貴州¶
鎮逺侯顧成奏金筑安撫司諸處土軍宜一槩訓練上¶
<pb:KR2c0020_WYG_019-3a>¶
以蠻人惮拘束止之已而以貴州安寧特賜成銀幣上¶
謂侍臣曰漢武帝窮兵黷武以事逺方罷敝中國朕無¶
取焉顧成老成能持重安邊非喜功好事之流以是特¶
嘉奬之¶
十一年二月設貴州等處承宣布政使司及思州新化¶
黎平石阡思南鎮逺銅仁烏羅八府以工部侍郎蔣廷¶
瓚為左布政使初洪武中止設貴州思南州諸宣慰使¶
思州所轄二十二長官司思南所轄十七長官司仍設¶
<pb:KR2c0020_WYG_019-3b>¶
都指揮使司鎮守其地及靄翠死妻奢香代立宋欽死¶
妻劉氏代立劉氏多智術時馬煜以都督鎮守其地政¶
尚威嚴欲盡滅諸羅代以流官乃以事裸撻奢香欲激¶
怒諸羅為兵端諸羅果憤怒欲反劉氏聞止之為走愬¶
京師上召問令入宫見髙皇后復令折簡招奢香至詢¶
故上曰汝誠苦馬都督吾為汝除之然何以報我奢香¶
叩頭曰願世世戢諸羅令不敢為亂上曰此汝常職何¶
云報也奢香曰貴州東北有間道可通四川梗塞未治¶
<pb:KR2c0020_WYG_019-4a>¶
願刋山通道以給驛使往來上許之謂髙皇后曰吾知¶
馬煜忠無他腸然何惜一人不以安一方也乃召煜數¶
其罪斬之遣奢香等歸諸羅大感服為除赤水烏撤道¶
立龍塲九驛達蜀後安氏即靄翠後也至永樂初思州¶
宣慰使田仁智子琛思南宣慰使田茂安子宗鼎各嗣¶
立以爭沙坑故日尋兵上遣行人蔣廷瓚往勘之琛從¶
廷瓚入見上白事自言思南故思州地當歸之又數宗¶
鼎罪狀上曰思南舊歸明玉珍時汝何不取以自屬乃¶
<pb:KR2c0020_WYG_019-4b>¶
今言耶且罪惡在彼汝何與焉亟歸守爾土靖爾封疆¶
慎勿搆釁起兵端再犯吾磔汝矣琛歸與宗鼎仇殺如¶
故屢禁之不能止至是上宻遣鎮逺侯顧成率校士數¶
人潛入二境執琛宗鼎去二人既就執城中猶寂無知¶
者忽一日使出揭榜諭諸羅曰朝廷以二兇日搆殺荼¶
苦百姓故特遣使執問狀首惡既擒餘一無所問敢譁¶
者族諸羅帖然琛宗鼎至京師俱斬之乃命戸部尚書¶
夏原吉等曰思州思南苦田氏久矣不可令遺孽復踵¶
<pb:KR2c0020_WYG_019-5a>¶
為亂其易為府治改思州宣慰司為思州府思南宣慰¶
司為思南府易置諸官僚遂設貴州布政司立三司等¶
官治貴州宣慰司本司及思州思南鎮逺石阡銅仁黎¶
平六府普安永寧鎮寧安順四州金筑安撫司及普定¶
新添平越龍里都匀畢節安莊清平平壩安南赤水永¶
寧興隆鳥撒威清十五衛普市干戸所皆屬焉改蔣廷¶
瓚為左布政使以廷瓚曽勘思州事諳彛情也¶
十四年設貴州提刑按察司戸部刑部各増貴州一司¶
<pb:KR2c0020_WYG_019-5b>¶
其鄉貢附於雲南¶
　　谷應泰曰秦皇開邊桂林象郡旋沒尉氏武帝窮¶
　　兵越雋牂牁僅附臣屬或聚干戈或通璧幣用力¶
　　若此獲効若彼葢拓疆域通文教易稱革面書載¶
　　頑民帝王若斯之難也貴州西接滇蜀東連荆粤¶
　　地齒神州久淪荒服特以其地皆毒霧瘴山蠻峒¶
　　彛寨無宛馬卭竹動中國愛慕而其君長世樂奉¶
　　藩保不失禮貽憂邊吏黔遂無日通上國矣洪武¶
<pb:KR2c0020_WYG_019-6a>¶
　　初湯信國使之民蠻雜耕兵彛互習豈非天啟荒¶
　　徼漸染華風朝鮮將開乃來箕子勾呉當治始有¶
　　姬雍者與乃宋欽妻之乘間奔朝安奢香之聞呼¶
　　赴闕兩女子觀變決機勇於丈夫甚至入見髙皇¶
　　后使髙帝竟斬馬都督蒲伏掖門瞻仰天日指陳¶
　　險阨立誓河山開赤水之道通龍塲之驛智溢唐¶
　　䝉功髙博望彼地有此異人山川豈能再阻蠻方¶
　　耶永樂中二田復自相攻殺金鷄命使特遣解紛¶
<pb:KR2c0020_WYG_019-6b>¶
　　翠華臨軒親承戒諭猶復怙終不遷攻殺如故夫¶
　　亦夜郎恃逺于闐負險抑或天誘其衷折入中國¶
　　閩人侵逼南粤歸漢延陀攻殺敕勒入唐廢興有¶
　　數革置有時乎而顧成以校士數人入執二田繫¶
　　頸檻車寂無知者比之介子樓蘭斷頭酒後班超¶
　　鄯善捕使中宵天子神靈兵威不測斯為至矣此¶
　　豈一時掩襲虎穴得子實乃二祖英武先聲奪人¶
　　也二田授首處分羣縣為布政司者一為府者六¶
<pb:KR2c0020_WYG_019-7a>¶
　　為州者四為安撫司者一為衛者十五而黔中一¶
　　省儼然進明堂分符瑞受冠帶祠春秋厠肩内地¶
　　附麗皇輿矣國家無斗粟介士之勞邊臣無亾矢¶
　　遺鏃之失自古開疆廓宇又未有若斯之易者也¶
　　然則天馬蒲桃志寳物者不知畧地樓船横海志¶
　　畧地者不知化俗詩曰日闢國百里伊惟二祖有¶
　　焉¶
　¶
<pb:KR2c0020_WYG_019-7b>¶
　¶
　¶
　¶
　¶
　¶
　¶
　¶
　明史紀事本末卷十九¶
