# -*- mode: mandoku-view; -*-
#+TITLE: 明史紀事本末
#+DATE: 2015-08-24 22:27:26.013976
#+PROPERTY: ID KR2c0020
#+PROPERTY: BASEEDITION WYG    
#+PROPERTY: JUAN 卷七
<pb:KR2c0020_WYG_007-1a>¶
欽定四庫全書¶
　明史紀事本末卷七¶
　　　　　　　　　浙江提學僉事谷應泰編¶
　　平定兩廣¶
吳元年元至正二十七年也十月甲子命湖廣行省平¶
章楊璟左丞周德興張彬率武昌荆州潭岳等衛軍由¶
湖廣取廣西諭璟等曰南方之人皆入版圖惟淮北山¶
東尚未寜一兩廣八閩尚未歸附已命丞相徐逹平章¶
<pb:KR2c0020_WYG_007-1b>¶
常遇春等北定中原平章胡廷美分道南征以取八閩¶
俟八閩既定就以其師航海取廣東故命爾等率荆湘¶
之衆進取廣西兩軍合勢何征不克爾其務靖亂止暴¶
使逺人畏服毋替予命璟等頓首出¶
太祖洪武元年正月乙亥楊璟等進兵攻永州元全州¶
平章阿爾斯蘭遣兵來援逆擊敗之進逼永城守將鄧祖¶
勝出兵南門拒戰又敗之獲其將王鑑祖勝歛兵入城¶
固守元兵復自廣西來援駐東鄉倚湘水列七營軍容¶
<pb:KR2c0020_WYG_007-2a>¶
甚盛璟遣指揮袁子明擊敗之獲其萬户丁武等千餘¶
人　二月癸邜命平章廖永忠為征南將軍叅政朱亮¶
祖為副將軍由海道取廣東上諭永忠等曰王者之師¶
順天應人以除暴亂朕昔平定武昌荆湘諸郡望風欵¶
附常遇春克贑州南安嶺南數郡亦相繼來歸此無他¶
師出以律人心悦服故也今兩廣之地逺在南方彼此¶
割據民困乆矣彼聞八閩不守湖湘已平中心震懾若¶
先遣人宣布威德以招徠之必有歸欵迎降者如其拒¶
<pb:KR2c0020_WYG_007-2b>¶
命然後舉兵扼其險要絶其聲援聞廣東要地惟在廣¶
州廣州既下則循海諸郡可傳檄而定海南海北以次¶
招徠留兵鎮守仍與平章楊璟合兵取廣西肅清南服¶
在此一舉¶
癸丑楊璟遣千户王廷將兵取寶慶先是既克寶慶復¶
為陳友諒將周文貴所陷至是廷進兵茱萸灘賊衆千¶
餘據險拒戰廷擊敗之文貴遁遂復寶慶　壬戌勅贑¶
州衛指揮使陸仲亨等帥師㑹廖永忠征廣東上諭仲¶
<pb:KR2c0020_WYG_007-3a>¶
亨等曰近命平章楊璟等由湖南取廣西廖永忠等由¶
福建取廣東今特命爾等率師由韶州直𢷬德慶三方¶
進兵為犄角之勢舉無不克廣東既下合兵取廣西先¶
聲既振勢如破竹但當撫輯生民毋縱殺掠三月楊璟¶
遣左丞周德興叅政張彬率兵取全州壬申我師克全¶
州元平章阿爾斯蘭遁去道州莫友遜寜逺州李文卿藍¶
山縣黎元帥相繼降廖永忠等率舟師自福州航海取¶
廣東元左丞何真降先是嶺海騷動真固保鄉里邑人¶
<pb:KR2c0020_WYG_007-3b>¶
王成陳仲玉搆亂真請於行省舉義兵除之擒仲玉以¶
歸成築砦自固圍之乆不下真募人能縛成者予鈔十¶
千於是成僕縛成以出真笑謂曰公奈何養虎自貽患¶
成慙僕求賞真如數予之使人具湯鑊車上成懼以為¶
將烹已也真乃縛僕於上促烹之使數人鳴鉦督僕妻¶
炊火僕一號則羣應之曰四境有如僕縛主者視此於¶
是人具服以為光武待蒼頭子宻不能及也競歸之遂¶
併有循惠二州授惠州路通判尋以真為叅政遷右丞¶
<pb:KR2c0020_WYG_007-4a>¶
嶺表民頼以安或陳符瑞勸為尉佗計者輙斥絶之初¶
廖永忠駐福州遣人以書諭元江西分省左丞何真畧¶
曰乃者元君失馭天下土崩豪傑之士乗時而起分剖¶
州郡竊據疆土或假元號令或自擅兵威暴征横歛蚕¶
食一方生民塗炭可謂極矣今天子受天明命肇造區¶
夏江漢既已底定閩越又皆帖服中原之地相繼削平¶
惟兩廣僻在遐方未霑聖化予受命南征順者撫綏逆¶
者誅殛恐足下未悟輙先走一介之使相告足下其留¶
<pb:KR2c0020_WYG_007-4b>¶
意焉至是永忠等至潮州真遣其都事劉克佐上印章¶
籍所部郡縣户口甲兵錢榖奉表歸附上嘉其保境息¶
民視漢唐竇融李勣等特召乗傳來朝　丙戌平章楊¶
璟遣兵攻武岡州元守將曽權舉城降　四月朔辛丑¶
廖永忠等師至東莞何真率官屬迎見進次虎頭闗元¶
將盧左丞張元帥各率所部來降遂入廣州陸仲亨率¶
兵下英德清逺連江連州肇慶等郡縣辛丑進克德慶¶
路元守將張鵬程棄城遁按何真東莞人常為淡水塲¶
<pb:KR2c0020_WYG_007-5a>¶
管勾元末嶺南盜蜂起剽掠真鄉真結豪民保障及亂¶
兵據惠州真率衆復之以功授惠州路通判陞宣慰司¶
都元帥時南海寇邵宗愚陷廣州真又擊走之元立江¶
西分省於廣東以真為叅政又陞右丞遂據有廣東諸¶
州郡至是始降　乙卯廖永忠擒廣州偽叅政邵宗愚¶
等誅之時宗愚據三山寨遣人納降而遷延不至永忠¶
知其詐下令徃攻夜二鼓發兵抵其寨詰旦破之獲宗¶
愚斬於市分捕新㑹黄彬河源曹文昌汲州廖仁南海¶
<pb:KR2c0020_WYG_007-5b>¶
麥康祖等皆誅之何真入朝賜宴并白金千兩文綺紗¶
羅綾叚各百疋將校分賜有差諭之曰天下紛紛所謂¶
豪傑有三易亂為治者上也保民逹變識所歸者次也¶
負固偷安毒流生民身死不悔斯不足論矣頃者師臨¶
閩越卿即輸誠來歸不煩一旅之力民庶安堵可謂識¶
時逹變授真江西行中書省叅知政事楊璟圍永州乆¶
不下命指揮胡海洋等築壘困之復造浮橋於西江上¶
練習軍士示以必克至是食盡力窮守將鄧祖勝仰藥¶
<pb:KR2c0020_WYG_007-6a>¶
死叅政張子賢等猶率衆拒守百户夏昇縋城詣璟降¶
因言祖勝死狀夜三鼓璟督兵四面攻之胡海洋等踰¶
城入子賢復率衆巷戰天明衆潰子賢與元帥鄧思誠¶
等俱就執獲其全城士馬璟調衡州衛指揮同知丁玉¶
守之於是來陽等州皆遣人降　五月己卯征南將軍¶
廖永忠叅政朱亮祖等兵至梧州元逹嚕噶齊拜穆率¶
官吏父老迎降時元吏部尚書布延特穆爾張翔以便¶
宜行事入廣西行次藤州永忠兵適至募兵欲迎戰民¶
<pb:KR2c0020_WYG_007-6b>¶
無應者既而藤州守吳鏞出降乃率所部百餘人走欝¶
林亮祖勒兵追之布延特穆爾戰沒張翔赴水死亮祖¶
駐兵藤州　甲午朱亮祖引兵至容州同知明布哈及¶
普寜縣逹嚕噶齊瑪嚕等迎降朱亮祖師次貴州元欝¶
林州知州張那海迎降　六月甲辰元海南海北道元¶
帥羅福等及海南分府元帥陳乾富等俱遣使降　壬¶
戌克靖江路先是周德興克全州即分兵柵據靖江險¶
要絶其聲援璟既克永州遂引兵抵靖江城下屯於北¶
<pb:KR2c0020_WYG_007-7a>¶
闗叅政張彬屯西闗朱亮祖亦帥師自廣東來㑹屯於¶
東門象鼻山下攻城二旬不克璟語諸將校曰彼所恃¶
者西城濠水耳當先取閘口闗决其堤岸則破之必矣¶
諸將曰諾明日遣指揮使丘廣引輕兵攻閘口闗殺守¶
堤兵决堤濠水涸因築土堤近與城接以通士卒遂克¶
其北門月城又克其北門水隘斬獲百餘人復攻其西¶
門不利相持凡兩閲月攻圍益力額爾吉納勢窮蹙驅¶
兵南門出戰指揮胡海擊敗之獲其萬户皮彦髙楊天¶
<pb:KR2c0020_WYG_007-7b>¶
夀等璟因使彦髙陰搆其總制張榮榮麾下裴觀以書¶
繫矢射璟營期以是夜降既二鼓觀縋城出見璟備言¶
城中積貯空虚人無鬬志可立取狀璟乃給白皮㡌百¶
餘俾歸為識約四鼓從賓賢門入至期璟命諸將率衆¶
徑進額爾吉納聞變倉卒走追至城東伏波門執之初¶
張彬始攻城為守者所詬恚曰城破當悉屠之比克城¶
璟懼其縱殺下令曰殺人者死彬乃止衆心遂安　戊¶
辰廖永忠進兵南寜元土浪屯田千户宋真執其守將¶
<pb:KR2c0020_WYG_007-8a>¶
平章恩楚等遣使降永忠悉收諸司印章命真守其城¶
送爾珠等赴京師　七月己巳廣西左江太平府土官¶
黄英衍右江田州府土官岑伯顔等遣使齎印章詣平¶
章楊璟降　元平章阿爾斯蘭自全州之敗率餘衆退保¶
象州廖永忠遣指揮耿天璧等討之師至賓州境阿爾斯¶
蘭遣其部將李左丞拒戰天璧擊敗之阿爾斯蘭窮迫乃¶
遣其子僧保來納欵戊子遂自帥所部詣永忠降獻其¶
銀印三銅印三十七金牌五　丁酉元彬州守將左丞¶
<pb:KR2c0020_WYG_007-8b>¶
楊以誠詣平章楊璟營降廣西悉平楊璟等自靖江振¶
旅還¶
二年二月詔改慶逺府為慶逺南丹軍民安撫司湖廣¶
行省臣言慶逺地接八番溪洞所轄南丹宜山等處宋¶
元皆用其土酋為安撫使大兵下廣西安撫使莫天祐¶
首來欵附宜録用以統其民則蠻情易服守兵可減上¶
從之以天祐為安撫司同知　三月癸亥置廣西行省¶
初廣西𨽻湖廣至是時置行省九月戊午征南將軍廖¶
<pb:KR2c0020_WYG_007-9a>¶
永忠副將軍朱亮祖還京師　冬十一月丙午遣中書¶
照磨蘭以權賫詔徃諭廣西左右兩江溪洞官民曰朕¶
惟武功以定天下文敎以化逺人此古先哲王威德並¶
施遐邇咸服者也睠兹兩廣地邊南徼風俗質樸自唐¶
宋以來黄岑二氏代居其間世亂則保境土世治則修¶
職貢良由審時知幾故保世滋大頃者朕命將南征八¶
閩克清兩廣平定爾等不煩師旅奉印來歸嚮慕之誠¶
良足嘉尚今特遣使徃諭爾其克慎乃心益懋厥職宣¶
<pb:KR2c0020_WYG_007-9b>¶
布朕意以安居民¶
　　谷應泰曰呉元年太祖命平章楊璟由湖廣取廣¶
　　西又命征南將軍廖永忠由閩之海道取廣東兩¶
　　路進師尅期同發趨之如猛獸鷙鳥迫不及待者¶
　　葢亦乗新勝之威振發䝉之勢者也夷考其時淮¶
　　北山東曽無經畧秦晉闗陜尚懸度外止徐逹一¶
　　軍由淮入河長驅北伐耳夫咸陽建瓴百二非止¶
　　珠崖銅柱之險也中州沃野千里不特桂林象郡¶
<pb:KR2c0020_WYG_007-10a>¶
　　之饒也三晉兵馬莫强又不止尉佗之夷風番禺¶
　　之敝俗也乃太祖不并力中原而分兵南徼不急¶
　　争隩府而先事蠻方緩急之數得毋出於下䇿乎¶
　　而予以為不然也方其時元人地大力全雖遣王¶
　　時未窺虚實合衆叩闗計需嵗月而江南之地漢¶
　　呉閩三方並沒所向無前粤服先聲畏之如虎更¶
　　若一矢加遺即可傳檄而定兵法云避實擊虚又¶
　　云攻其瑕則堅者瑕於是由武岡入者皆長鬛之¶
<pb:KR2c0020_WYG_007-10b>¶
　　精騎從海道入者下樓船以濟師而又以陸仲亨¶
　　一軍出贑踰嶺批吭搗虚雖淮陰之用兵出竒岳¶
　　侯之神算料敵不是過也究之楊璟戰功止全永¶
　　二州廖永忠戰績止三山一寨而靖江不下稍煩¶
　　兩軍合圍旬月耳其餘郡縣無不開門納降望風¶
　　迎附兵不血刃而拱手得之者則太祖之廟算長¶
　　也聞之孔明伐魏先定南苖秦國自强首吞巴蜀¶
　　葢正向而争天下者殊恐人之議其後耳况乎南¶
<pb:KR2c0020_WYG_007-11a>¶
　　方既定兵力有餘海上坐收軍資尤盛因而還師¶
　　轉戰掃滅上游楊璟著唐州之功永忠鼓䕫門之¶
　　㨗與徐逹諸軍相為犄角克奏蕩平譬之光武悉¶
　　定江淮然後一意隴蜀宋主先取兩川然後専辦¶
　　東南所謂事形已濟迎刃而解者也至若元左丞¶
　　何真者拒自王之謀全歸命之義而太祖嘉其保¶
　　境息民與竇融李勣軰争烈嗚呼不誣矣¶
　¶
<pb:KR2c0020_WYG_007-11b>¶
　¶
　¶
　¶
　¶
　¶
　¶
　¶
　明史紀事本末巻七¶
