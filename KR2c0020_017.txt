# -*- mode: mandoku-view; -*-
#+TITLE: 明史紀事本末
#+DATE: 2015-08-24 22:27:26.190811
#+PROPERTY: ID KR2c0020
#+PROPERTY: BASEEDITION WYG    
#+PROPERTY: JUAN 卷十七
<pb:KR2c0020_WYG_017-1a>¶
欽定四庫全書¶
　明史紀事本末卷十七¶
　　　　　　　　　浙江提學僉事谷應泰編¶
　　建文遜國¶
建文四年夏六月乙丑帝知金川門失守長吁東西走¶
欲自殺翰林院編修程濟曰不如出亡少監王鉞跪進¶
曰昔髙帝升遐時有遺篋曰臨大難當發謹収藏奉先¶
殿之左羣臣齊言急出之俄而&KR1983;一紅篋至四圍俱固¶
<pb:KR2c0020_WYG_017-1b>¶
以鐵二鎖亦灌鐵帝見而大慟急命舉火焚大内皇后¶
馬氏赴火死程濟碎篋得度牒三張一名應文一名應¶
能一名應賢袈裟帽鞋剃刀俱備白金十錠朱書篋内¶
應文從鬼門出餘從水闗御溝而行薄暮㑹于神樂觀¶
之西房帝曰數也程濟即為帝祝髪呉王教授楊應能¶
願祝髪隨亡監察御史葉希賢毅然曰臣名賢應賢無¶
疑亦祝髪各易衣披牒在殿凡五六十人痛哭仆地俱¶
矢隨亡帝曰多人不能無生得失有等任事著名勢必¶
<pb:KR2c0020_WYG_017-2a>¶
究詰有等妻子在任心必縈繫宜各從便御史曽鳳韶¶
曰願即以死報陛下帝麾諸臣大慟引去若干人九人¶
從帝至鬼門而一舟艤岸為神樂觀道士王昇見帝叩¶
頭稱萬嵗曰臣固知陛下之來也疇昔髙皇帝見夢令¶
臣至此耳乃乗舟至太平門昇導至觀已薄暮矣俄而¶
楊應能葉希賢等十三人同至共二十二人兵部侍郎¶
廖平襄陽人刑部侍郎金焦貴池人編修趙天泰三原¶
人檢討程亨澤州人按察使王良祥符人叅政蔡運南¶
<pb:KR2c0020_WYG_017-2b>¶
康人刑部郎中梁田玉定海人監察御史葉希賢松陽¶
人程濟績谿人中書舍人梁良玉梁中節俱定海人宋¶
和臨川人郭節連州人刑部司務馮㴶黄巖人所鎮撫¶
牛景先沅人王資楊應能劉仲俱把縣人翰林待詔鄭¶
洽浦江人欽天監正王之臣襄陽人太監周恕和州人¶
徐王府賔輔史彬呉江人帝曰今後但以師弟稱不必¶
拘主臣禮也諸臣泣諾廖平曰諸人願隨固也但隨行¶
不必多更不可多就中無家室累并有膂力足捍衛者¶
<pb:KR2c0020_WYG_017-3a>¶
多不過五人餘俱遥為應援可耳帝曰良是於是環坐¶
於地道士進夜饍約定左右不離者三人楊應能葉希¶
賢俱稱比丘程濟稱道人往來道路給運衣食者六人¶
馮㴶時稱塞馬先生時稱馮翁時稱馬公時稱馬二子¶
郭節時稱雪菴後稱雪和尚宋和時稱雲門僧時稱稽¶
山主人時稱槎主趙天泰適衣葛即稱衣葛翁時稱天¶
肖子王之臣家世補鍋欲以作生計號老補鍋牛景先¶
號東湖樵夫亦稱東湖主人帝曰吾今往滇南依西平¶
<pb:KR2c0020_WYG_017-3b>¶
侯史彬曰大家勢盛耳目衆多況新主意尚未釋能無¶
見告不若往來名勝東西南北皆吾家也臣等中有家¶
給足備旦夕者即駐錫於兹有何不可帝曰良是於是¶
更主七家廖平王良鄭洽郭節王資史彬梁良玉帝曰¶
此可暫不可久況郊壇所在明旦必行何所之衆擬浦¶
江而鄭亦巨族且忠孝可居也夜分帝足脛痛度不能¶
行㣲明景先與彬步至中河橋謀所以載者有一艇為¶
呉人急叩之則彬家所遣以偵彬吉凶者也彬與景先¶
<pb:KR2c0020_WYG_017-4a>¶
亟迎帝且至彬家諸人聞之且悲且喜同載八人為程¶
葉楊牛馮宋史餘俱㪚走期以月終更晤取道溧陽八¶
月始至呉江之黄溪史彬家彬奉帝居所居之西偏曰¶
清逺軒衆出拜帝改題水月觀親筆篆文閲三日諸臣¶
至彬家相聚五日帝命歸省成祖即位編籍在任諸臣¶
遯去者四百六十三人俱命削籍八月命禮部行文州¶
縣追繳革除誥勅至是蘇州府遣呉江邑丞鞏徳至史¶
彬家追奪且曰建文皇帝聞在君家彬曰無之㣲哂而¶
<pb:KR2c0020_WYG_017-4b>¶
去次日帝同兩比丘一道人行餘俱星㪚時八月十六¶
日也帝附舟至京口過六合陸行至襄陽十月至廖平¶
家適有詗其跡遂決意往滇¶
成祖永樂元年春正月十三日建文帝至雲南永嘉寺¶
初帝期從亡臣以三月復至廖平家至是留永嘉寺頗¶
安適將以明年游天台而諸臣以帝舊約俱集於襄陽¶
廖平家適馮㴶自雲南來傳帝命止之令諸臣無煩往¶
來各散去¶
<pb:KR2c0020_WYG_017-5a>¶
二年春正月建文帝離雲南由重慶抵襄陽六月入呉¶
八月八日復至史彬家時天將暝彬家已舉火矣帝突¶
至彬及家人出拜舉酒半酣帝曰我明晨當即去彬云¶
臣掃門而俟久矣即有不肅亦乞見原欲留師數月明¶
晨何遽耶先是帝命從亡者俱師弟稱故彬等呼為師¶
帝泣曰彼方急圖我昨於西安道中見冠葢來者瞪目¶
視我此臣我自善之彼必有以奏也東南逋臣屈指先¶
汝我去政為汝計對哭久之且曰此近宫闕不便彬曰¶
<pb:KR2c0020_WYG_017-5b>¶
亦無害視帝衣履敝甚固留三日命家人製布衣而去¶
帝為兩浙之游杭州計游二十三日天台雁蕩計游三¶
十九日㑹馬二子稽山主人金焦亦來石梁間且云諸¶
臣俱約至此然終不見時天氣寒帝返雲南固却諸臣¶
而去¶
三年春二月建文帝至重慶之大竹善慶里有杜景賢¶
築室與居尋舍之而去嘗聞金陵諸臣慘死事泫然曰¶
我獲罪於神明矣諸人皆為我也¶
<pb:KR2c0020_WYG_017-6a>¶
四年夏四月建文帝至西平侯沐晟家留旬日五月結¶
𦭘白龍山¶
五年冬十二月建文帝祭死難諸人自為文哭之時朝¶
廷偵帝甚宻户科都給事胡濙訪求張三丰葢為帝也¶
帝知之遂遁跡不出¶
六年夏六月白龍菴災程濟出山募葺¶
七年春正月命太監鄭和航海通西南諸國時胡濙鄭¶
和數往來雲貴間踪跡建文帝帝東行三月至善慶里¶
<pb:KR2c0020_WYG_017-6b>¶
五月復至襄陽廖平家已徙蜀帝還滇¶
八年春三月建文帝復至菴工部尚書嚴震使安南宻¶
訪帝震忽與帝遇於雲南道中相對而泣帝曰何以處¶
我對曰上從便臣自有處夜縊於驛亭中帝復結菴於¶
白龍山顔色憔悴形容枯槁夏月患痢因有戒心不能¶
出山覓膳狼狽殊甚適史彬程亨郭節訪至帝相對大¶
慟隨問曰汝等携有方物否各為獻史彬獨有僮而所¶
獻豐且當年職居禁近知帝所好帝遍嘗之曰不食此¶
<pb:KR2c0020_WYG_017-7a>¶
已三年矣三人相留許久帝遣之歸别時痛哭失聲帝¶
屬曰今後勿再來道路阻修一難闗津盤詰二難況我¶
安居不必慮也彬等叩首頷命而去後帝復舍白龍菴¶
他去¶
九年春有司毁菴　夏四月建文帝至浪穹鶴慶山其¶
地頗佳因募建一菴名大喜¶
十年春三月應能卒四月希賢卒建文帝因納一弟子¶
名應慧¶
<pb:KR2c0020_WYG_017-7b>¶
十一年夏五月建文帝南行至甸六月還　冬十二月¶
渡馬嶺遇㓂適官軍至僅免¶
十二年夏四月遣程濟募糧　秋九月建文帝學易數¶
十三年秋八月建文帝游衡山冬十月還菴¶
十四年夏六月建文帝足疾發程濟乞藥於城西三日¶
乃反帝飲獲愈　冬十一月帝命濟録述從亡傳藏之¶
山巖中帝自為叙¶
十五年春二月史彬復至白龍故道了不見菴山旁詢¶
<pb:KR2c0020_WYG_017-8a>¶
一老婦則曰官司毁之矣問僧徒曰不知所之至是彬¶
忽與帝遇於鶴慶之大喜菴深林宻樹不下數里先是¶
楊應能葉希賢所建者甫落成而兩人死即於菴東𦵏¶
之十一月帝避囂東行至衡山¶
十六年春三月建文帝還至黔¶
十七年夏六月建文帝始觀佛書¶
十八年夏六月建文帝命程濟移居菴西偏　冬十月¶
帝入蜀程濟從徧游諸勝登峨眉有詩云登髙不待東¶
<pb:KR2c0020_WYG_017-8b>¶
翹首但見雲從故國飛¶
十九年秋七月建文帝入粤遊海南諾勝十一月帝還¶
菴¶
二十年夏四月建文帝避囂於菴南四十里名渌泉¶
二十一年春二月建文帝入楚程濟從登章臺山賦弔¶
古詩楚歌趙舞今何在惟見寒鴉繞樹啼六月帝遊漢¶
陽登晴川樓吟云江波猶湧憾林靄欲翻愁七月帝留¶
大别山¶
<pb:KR2c0020_WYG_017-9a>¶
二十二年春二月建文帝東行冬十月與史彬相遇於¶
旅店言及榆木川稍色喜史彬問道路起居狀答曰近¶
來強飯精爽倍常即同彬下江南至彬家彬具酒餚於¶
所居之重慶堂帝上座程濟東列彬西列彬有從叔祖¶
名𢎞者嘉興縣史家村人也直入至堂上彬不得已亦¶
與坐問師何來彬未答即起趨出招彬曰此建文皇帝¶
也彬曰非也𢎞曰吾曽於東宫見之當吾家籍沒時非¶
帝吾無死所矣帝實活我恩無以報彬不得已實告之¶
<pb:KR2c0020_WYG_017-9b>¶
即頓首堂下涕泣問向來狀帝曰賴諸從亡者給我衣¶
食周旋險阻之間二十年來戰戰兢兢復大慟慟已曰¶
今想可老終矣𢎞曰帝今欲何之曰游天台諸勝𢎞曰¶
吾當具一日之積隨行居數日帝行戒彬曰有叔在爾¶
勿往也𢎞從之去十一月至寜波渡蓮花洋¶
仁宗洪熈元年春正月建文帝謁大士於潮音洞五月¶
自閩粤還山止程濟從聞仁宗崩帝曰吾心放下矣今¶
後往來亦少如意也且悲且喜¶
<pb:KR2c0020_WYG_017-10a>¶
宣宗宣徳元年秋八月建文帝祭從亡諸臣於菴前¶
二年春正月建文帝移居鶴慶之靜室　秋八月滇㓂¶
亂帝入蜀程濟從冬十月宿永慶寺題詩云杖錫來遊¶
嵗月深山雲水月傍閒吟塵心消盡無些子不受人間¶
物色侵¶
三年夏五月建文帝遊神女廟　秋七月遊黄牛磯¶
冬十月游漢中¶
四年春正月建文帝至成都再宿而去　五月帝還浪¶
<pb:KR2c0020_WYG_017-10b>¶
穹　六月至鶴慶山中¶
五年夏四月建文帝欲稍廣其菴程濟等出募¶
六年春二月建文帝往陜西　夏四月至延安　秋七¶
月南行入蜀　九月至䕫阻雪¶
七年春正月建文帝入楚至公安　夏五月至武昌¶
秋八月下九江　九月游杭州呉山　冬十一月游天¶
台¶
八年春正月建文帝在赤城¶
<pb:KR2c0020_WYG_017-11a>¶
九年夏五月建文帝復至呉江史彬家程濟從時彬已¶
死帝悲悼久之慰勞其子倍至復為㑹稽之游八月還¶
十年春三月建文帝往粤西¶
英宗正統元年秋八月建文帝還至滇卜築舊日之浪¶
穹¶
二年夏五月建文帝復游峩眉　冬十一月還至浪穹¶
三年秋七月建文帝欲往粤西不果㑹有弟子亡去帝¶
恐跡露遂有粤西之行¶
<pb:KR2c0020_WYG_017-11b>¶
四年夏四月程濟勸建文帝還滇不聽¶
五年春三月十三日建文帝謂程濟曰我決意東行子¶
盍為我蓍得兑之歸妹濟拊几大呼曰大㐫今太歳干¶
支皆金火必尅之行夏之時其危乎帝好文章能為詩¶
歌嘗賦詩曰牢落西南四十秋蕭蕭白髪已盈頭乾坤¶
有恨家何在江漢無情水自流長樂宫中雲氣㪚朝元¶
閣上雨聲収新蒲細栁年年緑野老吞聲哭未休後至¶
貴州金竺長官司羅永菴嘗題詩壁間其一曰風塵一¶
<pb:KR2c0020_WYG_017-12a>¶
夕忽南侵天命潛移四海心鳳返丹山紅日逺龍歸滄¶
海碧雲深紫㣲有象星還拱玉漏無聲水自沉遥想禁¶
城今夜月六宫猶望翠華臨其二曰閱罷楞嚴磬懶敲¶
笑看黄屋寄團瓢南來瘴嶺千層逈北望天門萬里遥¶
欵叚久忘飛鳳輦袈裟新換衮龍袍百官此日知何處¶
唯有羣烏早晚朝至是出亡盖三十九年矣㑹有同寓¶
僧者竊帝詩自謂建文帝詣思恩知州岑瑛大言曰吾¶
建文皇帝也瑛大駭聞之藩司因繫僧并及帝蜚章以¶
<pb:KR2c0020_WYG_017-12b>¶
聞詔械入京師程濟從八月至金陵九月至京命御史¶
廷鞫之僧稱年九十餘且死思𦵏祖父陵旁耳御史言¶
建文君生洪武十年距正統五年當六十四歳何得九¶
十嵗㢘其狀僧實楊應祥鈞州白沙里人奏上僧論死¶
下錦衣獄從者十二人戍邊而帝適有南歸之思白其¶
實御史宻以聞閹呉亮老矣逮事帝乃令探之建文帝¶
見亮輒曰汝非呉亮耶亮曰非也建文帝曰吾昔御便¶
殿汝尚食食子鵞棄片肉於地汝手執壺據地狗餂之¶
<pb:KR2c0020_WYG_017-13a>¶
乃云非是耶亮伏地哭建文帝左趾有黒子摩視之持¶
其踵復哭不能仰視退而自經於是迎建文帝入西内¶
程濟聞之嘆曰今日方終臣職矣往雲南焚菴㪚其徒¶
帝既入宫宫中人皆呼為老佛以壽終塟西山不封不¶
樹¶
　　谷應泰曰聞之國君死社稷義之正也然而乗機¶
　　察變忍耻圖存一旅而中興奏五年而天節反則¶
　　惠王居櫟仍殺子頽襄王居鄭終誅太叔建文之¶
<pb:KR2c0020_WYG_017-13b>¶
　　倉皇出奔或亦有深意焉又況鐵函鎖柙度牒剃¶
　　刀先皇所遺也龍嫠帝后妖䜟亡周燕啄皇孫天¶
　　心割漢厥有定數又非智力所移耳乃遜國之期¶
　　以壬午六月十三日建文獨從地道餘臣悉出水¶
　　闗痛哭仆地者五十餘人自矢從亡者二十二士¶
　　而廖平之議以為多人必生得失不若遥為應援¶
　　于時謹侍左右者三人楊應能葉希賢稱比丘程¶
　　濟稱道人是也往來道路給辦資糧者六人馮㴶¶
<pb:KR2c0020_WYG_017-14a>¶
　　郭節宋和趙天泰王之臣牛景先各諱名號潜相¶
　　通問是也其經由之地則自神樂觀啟行由松陵¶
　　而入滇南西游重慶東到天台轉入祥符僑居西¶
　　粤中間結菴於白龍題詩於羅永兩入荆楚之鄉¶
　　三幸史彬之第踪跡去來何厯厯也特以年逼桑¶
　　榆願還骸骨岑瑛據之以聞呉亮辨其非妄夫不¶
　　復國而歸國不作君而作師雖以考終亦云恧矣¶
　　然以予論之假令成皇方死沙塲昭帝新居諒闇¶
<pb:KR2c0020_WYG_017-14b>¶
　　此時兵力黷於邊闗内難伏於髙煦國勢危疑人¶
　　情牽制必不能長駕逺馭經營萬里之外者而滇¶
　　黔地險沐氏兵強因兹遁跡之時宜申控告之義¶
　　非流彘而藉共和則東遷而依晉鄭一軍出荆門¶
　　即襄鄧可揺一軍出漢南即長江可據狐先河水¶
　　之功馮鄧雲臺之業後輓前推匪異人任也奈何¶
　　枕席有涕泣之痕行旅多槖饘之奉而興復大計¶
　　闕焉不講譬猶危葉畏颷驚禽易落正所謂亡國¶
<pb:KR2c0020_WYG_017-15a>¶
　　之大夫不足與言事者也洎乎正統改元帝易四¶
　　朝綂踰五紀内鮮惠懐之亂外無連管之謀嗣服¶
　　相承天定之矣而況主君已老從者凋零方險阻¶
　　偹嘗之時正精志消亡之日魯展喜之已衰晉銅¶
　　鞮而既死崦嵫待盡尚安望其復振乎至若從亡¶
　　諸臣國爾忘家捍王於艱四十餘年櫛風沐雨即¶
　　無包胥之義復楚王於郢中亦有子家之忠哭昭¶
　　公於野井推此志也雖與日月爭光可也而議者¶
<pb:KR2c0020_WYG_017-15b>¶
　　據成祖之實録謂建文之自焚疑一龍之未出擯¶
　　衆蛇而不載夫隱巢之事不直序於貞觀燭斧之¶
　　疑亦依違於興國時史所書非無曲筆矣而況胡¶
　　濙訪仙思恩擢職以及陵在西山不封不樹有目¶
　　者所共睹又豈得以傳聞異辭也¶
　¶
　¶
　明史紀事本末卷十七¶
